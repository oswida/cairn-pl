---
layout: default
title: Vald
parent: Podręcznik gracza
grand_parent: Druga edycja
nav_order: 6
---

# Vald

## Wstęp

Domyślny świat stworzony do gry Cairn to **Vald**, obejmuje on wszystkie zasiedlone ziemie, miasta, miasteczka, lasy itp. Konkretny władca nie ma znaczenia, ponieważ większość przygód będzie rozgrywać się w mniejszych miastach i wioskach, lasach i na obrzeżach królestwa. Większość mieszkańców (niezależnie od regionu) nazywa lokalne ośrodki władzy „miastami”, czasami nadając temu wydźwięk pejoratywny. 

Miasta i wioski budowane są w pobliżu źródeł wody i drewna, w odległości jednego dnia drogi od siebie. Większe wioski mogą zależeć od pobliskich farm i myśliwych. Osady są często zorganizowane wokół konkretnych gałęzi przemysłu, takich jak tartacznictwo, browarnictwo, rybołówstwo czy górnictwo, a ich najcenniejsze zasoby chronione są przez Strażnika Polnego lub Opiekuna Zwierząt. 

Stałe szlaki między większymi miastami są dość powszechne, podczas gdy drogi utrzymywane publicznie prawie nie istnieją, za wyjątkiem odległych miast. Wędrowni kupcy, Druciarze i  handlarze przejeżdżają przez osady półregularnie, czasami wynajmując Najemników do ochrony i eskortowania większych karawan lub Bardów rzecznych do przewożenia pasażerów w Krainie Rzek.


Nawet najmniejsza wioska może gościć uczonych z miast: Skrybę, Alchemika lub Leśnika, którzy interesują się pobliskimi grobowcami, kurhanami i bramami. Często zatrudniani są również Opiekunowie Kości lub Grzybiarze, a sprytni poszukiwacze przygód zadbają o to, by Cyrulik był zawsze w pobliżu, albo i Kieszonkowiec, jeśli trzeba zająć się nieprzyjemnymi sprawami. Oczywiście, Hochsztaplerzy i Kuglarze często towarzyszą tym awanturnikom, licząc na to, że oni skorzystają na kolejnym ważnym odkryciu.

Ci, którzy wkraczają do Lasu, wynajmują przewodnika zaznajomionego z tym terenem, takiego jak Skrytobójca lub Mistrz łuku, podczas gdy prawdziwie zdeterminowani podróżnicy szukają mądrości Półczarownicy lub Podrzutka, zaznajomionych z mrocznymi tajemnicami. Bliżej granicy Straż graniczna pracuje nad utrzymaniem królestwa wolnym od wpływów zewnętrznych, podczas gdy Łowca czarownic stara się chronić je przed zagrożeniami wewnętrznymi.

## Las

**Las** to ogromna puszcza, która otacza królestwo ale także lasy znajdujące się w jego wnętrzu. Pojęcie to reprezentuje _wszystkie_ lasy. Mieszkańcy Lasu są niezwykle niezależni, i wierzą, że podlegają wyłącznie jego zasadom. Jego różne ludy, stworzenia i nieubłagane żywioły trzymają świat zewnętrzny na dystans od niepamiętnych czasów.

W środku każdego lasu znajduje się Drzewo Serca, miejsce, w którym las jest najpotężniejszy i najbardziej niebezpieczny. Każde Drzewo Serca rodzi się z pojedynczego Nasiona Serca, pozyskanego wyłącznie z umierającego lub martwego Drzewa. 

Las zamieszkują dziwne i cudowne stworzenia, takie jak gobliny, duchy, drzewce, trolle, wilkołaki, czarownice, a nawet mówiące rośliny i zwierzęta. Większość z nich jest otwarcie wrogo nastawiona do przybyszów z zewnątrz (zwłaszcza ludzi), ale niektórzy (od czasu do czasu) rozmawiają z tymi, którzy okazali szacunek ich domenie. Oczywiście wszyscy składają hołd Fae (nazywanymi czasem **Bladym Ludem** lub **Sąsiadami**).

Las nie jest całkowicie pozbawiony obecności ludzi. Ci, którzy zdołają przetrwać (a nawet rozwijać się) w takim miejscu, uczą się żyć zgodnie z zasadami puszczy. Tych, którzy ignorują lub głupio sprzeciwiają się jego regułom, najczęściej czeka makabryczny koniec. 

## Korzenie

**Korzenie** to podziemne królestwo pełne tajemnic i grozy, rozległych jaskiń wielkich jak ocean, bez odrobiny światła słonecznego. Najróżniejsze stworzenia i dzikie zwierzęta, które tam przetrwały, rozwinęły naturalne sposoby życia w całkowitej ciemności. Wiele z nich dostosowało swój wzrok do funkcjonowania nawet w najsłabszym świetle lub całkowicie zrezygnowało z tego zmysłu.

Wejścia do Korzeni, znane jako Bramy, są rozproszone po całej krainie i zazwyczaj ukryte lub chronione przez potężne siły. Głównie dlatego, że po otwarciu umożliwiają przejście niebezpiecznym stworzeniom, które bez skrupułów wykorzystają słabych i bezbronnych.

Tylko odważni albo głupi decydują się wejść do Korzeni, a większość z nich nigdy nie wraca. Nieliczni, którzy to robią, szepczą o nieopisanych okropnościach i złowrogiej inteligencji strzegącej zaginionych skarbów. Mimo to zawsze znajdą się tacy, którzy nie oprą się urokowi zapomnianych artefaktów, wielkiego bogactwa lub wiedzy, ponieważ krążą pogłoski, że w głębinach poniżej mieszkają stworzenia o wiele bardziej interesujące niż dzikie bestie.
