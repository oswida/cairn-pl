---
layout: default
title: Rozwój postaci
nav_order: 3
parent: Narzędzia
---

# Rozwój postaci (w przygotowaniu)

Dokument ten stworzyłem zainspirowany licznymi pytaniami dotyczącymi rozwoju postaci w Cairn. Jest to swobodna interpretacja reguł opisanych przez autora w [SRD](../docs/cairn-srd-pl.md) oraz [FAQ](../docs/faqs-pl.md).

## Podstawa: rozwój za pomocą fikcji

Zasadniczą koncepcją rozwoju w Cairn jest _zmiana postaci w świecie gry_. Zmiana ta niekoniecznie musi oznaczać, że postać staje się silniejsza, mądrzejsza czy bardziej wytrzymała (niestety!), dlatego nie skupiamy się na mechanizmach podnoszenia współczynników postaci (chociaż i te będziemy modyfikowali). Zamiast tego, zmiany zachodzące w naszym bohaterze czy bohaterce będą efektem wydarzeń w świecie fikcji, decyzji podejmowanych przez postać i przygód w których weźmie udział.

## Współczynniki postaci: blizny

Klasyczny koncept rozwoju bazujący na podwyższaniu współczynników postaci, chociaż jego aktywacja jest uzależniona od wydarzeń w świecie gry (a dokładniej od przebiegu walki). Jego ideę można zawrzeć w następującym stwierdzeniu: _W trakcie walki zdarza się, że postać odnosi rany, które w sposób trwały wpływają na jej ciało lub umysł. Źródłem zmiany staje się wydarzenie (w tym przypadku walka), w którym postać brała udział._
Dokładny opis mechaniki blizn można znaleźć w [dokumencie referencyjnym](../docs/cairn-srd-pl.md#blizny).

## Dodatkowe cechy: trening, szkolenie, nauka

W świecie rzeczywistym, naturalnym sposobem podnoszenia poziomu wiedzy lub umiejętności są nauka i trening. Nic nie stoi na przeszkodzie aby postacie w światach fikcyjnych korzystały z tego samego mechanizmu. Aby jednak uczynić ten rozwój wymiernym, spróbujmy zamienić fikcyjne treningi i naukę na mechaniczne bonusy.
Wszystkie propozycje poniżej zostały opisane w schemacie:    

`_Przykład szkolenia/nauki_`: _Proponowany efekt_ [_Rodzaj kosztu_] 

### Magia

- `Intensywne użycie danego zaklęcia (np. rzucono je 20 razy)`: ciągłe powtarzanie spowodowało, iż postać nabrała niezwykłej wprawy i **rzucanie tego zaklęcia nie powoduje Zmęczenia**. [brak kosztów]
- `Własne studia magiczne w wybranej dziedzinie`: Wyjątkowe zainteresowanie wybraną dziedziną zaklęć spowodowało, że postać nabyła pewną intuicję w tym zakresie. Jest w stanie **lekko modyfikować zaklęcia z danej dziedziny dwukrotnie wydłużając czas ich działania, zasięg lub ilość celów**. [koszty związane z zakupem ksiąg, uczestnictwem w spotkaniach branżowych, dostępem do bibliotek, wyprawami badawczymi]
- `Terminowanie u czarodzieja`: Praktyki u mistrza pozwalają Ci rzucać zaklęcia z mniejszym wysiłkiem. **Przy rzucaniu zaklęć, gracz rzuca 1k6. Wynik 1-3 pozwala nie zaznaczać Zmęczenia na karcie postaci**. [koszty dostania się do terminu, wykonywanie zadań zlecanych przez mistrza w trakcie terminu, pewne  zobowiązanie do pomocy czarodziejowi po ukończeniu szkolenia]
- `Studia na uniwersytecie magicznym`: Ukończenie uczelni i przebrnięcie przez wszystkie egzaminy - to dopiero było wyzwanie. W porównaniu ze studiami, zwykłe rzucanie zaklęć to fraszka, **nie zaznaczasz Zmęczenia podczas rzucania zaklęć**. [koszty uczęszczania na uczelnię, materiałów do nauki i wyposażenia studenta, zobowiązania wobec uczelni po jej ukończeniu]
- `Uczestnictwo w potężnym rytuale magicznym`: Efektem może być pewna **nadnaturalna umiejętność związana z tym rytuałem** (np. rytuał obudzenia ducha może spowodować, że postać będzie mogła przywoływać duchy na okres kilku minut) [koszty uczestnictwa w rytuale, Zmęczenie przy wykorzystywaniu nabytej umiejętności]
- `Trening mnemotechniczny`: nauka efektywnego zapamiętywania, przechowywania i przypominania sobie informacji pozwala Ci na szybsze rzucanie zaklęć - **podczas walki, nie zużywasz akcji na rzucenie pierwszego zaklęcia w turze** (następna akcja, łącznie z czarowaniem jest już liczona normalnie). [koszty znalezienia i opłacenia trenera]

### Walka
- `Mistrzostwo we władaniu wybraną bronią`: Twoje możliwości walki wybraną bronią są nieprzeciętne - **wszystkie ataki tym orężem są _wzmocnione_.** [koszt szkolenia i instruktorów]
- `Mistrzostwo w sztuce walki wręcz`: Intensywny rozwój ciała i ducha pozwala Ci unikać ciosów w nieprawdopodobny wręcz sposób - **wszystkie ataki w zwarciu wymierzone przeciwko Tobie są _osłabione_**. [koszt szkolenia, zobowiązania wobec mistrzów]
- `Trening dobywania broni i odpierania ataków z zaskoczenia`: doskonałe wyczucie dystansu i kierunku ataku przeciwnika, perfekcyjne opanowanie chwytu i sposobu dobywania własnej broni powoduje, że **nie musisz wykonywać testu ZRE jeśli chcesz działać przed przeciwnikiem w danej turze walki**. [koszty treningu, zobowiązania wobec mistrza]
- `Trening szermierczy`: twoje umiejętności władania bronią białą pozwalają na pełną kontrolę przebiegu pojedynku - **obrażenia krytyczne: jeśli chcesz, możesz zadecydować o tym, że: wytrąciłeś przeciwnikowi broń z ręki lub pozbawiłeś go równowagi i przewrócił się.** [koszty treningu]
- `Służba w wojsku`: Standardowe szkolenie wojskowe i trudy przebytych kampanii ukształtowały prawdziwego twardziela - **nie wykonujesz pierwszego rzutu na obrażenia krytyczne (tego, który zmniejsza OCHR poniżej zera), pozostałe rzuty na obrażenia krytyczne wykonywane są tak jak zwykle.** [czas poświęcony na służbę, wykonywanie rozkazów podczas pełnienia służby, zobowiązania wobec towarzyszy broni]
- `Zdobycie stopnia oficerskiego w wojsku`: Potrafisz nie tylko sprawnie walczyć ale inspirować ludzi i koordynować ich działania - **podczas walki, ataki twoje i twoich sojuszników są rozliczane tak jak ataki _oddziału_**. [czas służby, wykonywanie rozkazów, koszt zdobycia szlifów, zobowiązania wobec przełożonych, patronów]  
- `Służba w milicji/straży miejskiej`: Struganie bohatera może się skończyć szybką śmiercią w ciemnej uliczce. Jedną z bardziej cenionych umiejętności w tym zawodzie jest zdolność do szybkiego opuszczenia strefy zagrożenia. **Nie musisz wykonywać testu ZRE podczas odwrotu i instynktownie zawsze znajdziesz miejsce, do którego możesz uciec** [czas służby, zobowiązania wobec przełożonych i towarzyszy].

### Inne umiejętności

- `Szkolenie samodzielne w dowolnej umiejętności poza walką i magią`: Intensywny, samodzielny trening danej umiejętności powoduje, że jej wykonywanie staje się prostsze, chociaż szanse niepowodzenia nadal istnieją. **Jeśli wybrana czynność wymaga rzutu obronnego związanego z trenowaną umiejętnością, rzuć 1k6. Wynik 1 oznacza, że nie musisz wykonywać tego rzutu obronnego** [koszty związane specyficznie z wybraną umiejętnością]
- `Szkolenie zorganizowane w dowolnej umiejętności poza walką i magią (trenerzy, mistrzowie, szkoły)`: Trening lub szkolenie opracowane przez wykwalifikowanych nauczycieli dodatkowo zmniejsza szanse niepowodzenia. **Jeśli wybrana czynność wymaga rzutu obronnego związanego z trenowaną umiejętnością, rzuć 1k6. Wynik 1-3 oznacza, że nie musisz wykonywać tego rzutu obronnego** [koszty związane z uczestnictwem w szkoleniu] 